<html><!-- Mirrored from www.katechizm.diecezja.elk.pl/kkkIV-1-3.htm by HTTrack Website Copier/3.x [XR&CO'2007], Mon, 11 Jun 2007 10:53:28 GMT --><head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width, initial-scale=1">
<link rel="stylesheet" href="http://maxcdn.bootstrapcdn.com/bootstrap/3.3.5/css/bootstrap.min.css">
<link rel="stylesheet" href="http://code.jquery.com/mobile/1.4.5/jquery.mobile-1.4.5.min.css" />
<script src="http://code.jquery.com/jquery-1.11.1.min.js"></script>
<script src="http://code.jquery.com/mobile/1.4.5/jquery.mobile-1.4.5.min.js"></script>
<script src="http://maxcdn.bootstrapcdn.com/bootstrap/3.3.5/js/bootstrap.min.js"></script>
<link rel="stylesheet" type="text/css" href="../css/index.css"></script>
<script type="text/javascript" src="../js/index.js"></script>


</head>
<body onload="dosekcji()">

<div class="stuck">
<center>
 <b>Rozmiar tekstu  </b>
 <br>
 <input type="button" class="btn-lg" onclick="scale('+')" value="   +   "/><a>     </a><input type="button" class="btn-lg" onclick="scale('-')" value="   -   "/>
</center>
<br>
<br>
</div>

<div class="container">



<p align="center"><a name="o1kkkIV-1-3"><b>Rozdział trzeci</b></a></p>

<p align="center"><b>ŻYCIE MODLITWY</b></p>

<a href="kkkIV-1-3.htm#o1kkkIV-1-3"><font>Wprowadzenie</font></a><font> (2697-2699)</font><br>
<font><b>Artykuł 1:</b> </font><a href="kkkIV-1-3.htm#o2kkkIV-1-3"><font>Formy modlitwy</font></a><font> (2700-2724)</font><br>
<font>I. </font><a href="kkkIV-1-3.htm#o3kkkIV-1-3"><font>Modlitwa ustna</font></a><font> (2700-2704)</font><br>
<font>II. </font><a href="kkkIV-1-3.htm#o4kkkIV-1-3"><font>Rozmyślanie</font></a><font> (2705-2708)</font><br>
<font>III. </font><a href="kkkIV-1-3.htm#o5kkkIV-1-3"><font>Kontemplacja </font></a><font>(2709-2719)</font><br>
<a href="kkkIV-1-3.htm#o6kkkIV-1-3"><font><i>W skrócie</i></font></a><font><i> </i>(2720-2724)</font><br>
<font><b>Artykuł 2:</b> </font><a href="kkkIV-1-3.htm#o7kkkIV-1-3"><font>Walka modlitwy</font></a><font> (2725-2758)</font><br>
<a href="kkkIV-1-3.htm#o7kkkIV-1-3"><font>Wprowadzenie</font></a><font> (2725)</font><br>
<font>I. </font><a href="kkkIV-1-3.htm#o8kkkIV-1-3"><font>Zarzuty wobec modlitwy</font></a><font>
(2726-2728)</font><br>
<font>II. </font><a href="kkkIV-1-3.htm#o9kkkIV-1-3"><font>Pokorna czułość serca</font></a><font>
(2729-2733)</font><br>
<font>- Wobec trudności w modlitwie</font><br>
<font>- Wobec pokus w modlitwie</font><br>
<font>II. </font><a href="kkkIV-1-3.htm#o10kkkIV-1-3"><font>Synowska ufność</font></a><font> (2734-2741)</font><br>
<font>- Dlaczego skarżymy się, że nie jesteśmy
wysłuchani?</font><br>
<font>- W jaki sposób nasza modlitwa jest skuteczna?</font><br>
<font>IV. </font><a href="kkkIV-1-3.htm#o11kkkIV-1-3"><font>Wytrwać w miłości</font></a><font>
(2742-2745)</font><br>
<a href="kkkIV-1-3.htm#o12kkkIV-1-3"><font>Arcykapłańska
modlitwa Jezusa</font></a><font> (2746-2751)</font><br>
<a href="kkkIV-1-3.htm#o13kkkIV-1-3"><font><i>W skrócie</i></font></a><font> (2752-2758)</font></p>

<p align="center"><font face="Times New Roman CE" color="#008000" ><strong>POPRAWKI:</strong></font><br>
/ <a href="kkkIV-1-3.htm#p2715kkkIV-1-3">2715</a> / </p>


<p align="justify"><b class="par" id="2697">2697</b> Modlitwa jest życiem nowego serca. Powinna
ożywiać nas w każdej chwili. Tymczasem zapominamy o Tym,
który jest naszym Życiem i naszym Wszystkim. Dlatego więc
mistrzowie życia duchowego, zgodnie z tradycją ksiąg
Powtórzonego Prawa i Proroków, kładą nacisk na modlitwę jako
"pamięć o Bogu", częste budzenie "pamięci
serca": "Trzeba przypominać sobie o Bogu częściej,
niż oddychamy"
<a href="przypisy/przypisyIV-1-3.htm#3240" target="_self"><sup><font color="red"><b>1</b></font></sup></a>
. Nie można jednak modlić się "w
każdym czasie", jeśli pragnąc takiej modlitwy, nie
modlimy się w pewnych chwilach: są to szczególne momenty
modlitwy chrześcijańskiej, jeśli chodzi o intensywność i
trwanie.</p>

<p align="justify"><b class="par" id="2698">2698</b> Tradycja Kościoła proponuje wiernym pewien rytm
modlitwy, mający podtrzymywać modlitwę nieustanną. Niektóre
z nich są codzienne: modlitwa poranna i wieczorna, przed
jedzeniem i po jedzeniu, Liturgia Godzin. Niedziela, skupiona
wokół Eucharystii, jest uświęcana przede wszystkim przez
modlitwę. Cykl roku liturgicznego i jego wielkie święta są
podstawowym rytmem życia modlitewnego chrześcijan.</p>

<p align="justify"><b class="par" id="2699">2699</b> Pan prowadzi każdą osobę drogami i sposobami,
zgodnymi z Jego upodobaniem. Każdy wierny odpowiada Mu zgodnie z
postanowieniem swojego serca i osobistą formą swojej modlitwy.
Tradycja chrześcijańska zachowała jednak trzy główne formy
życia modlitwy: modlitwa ustna, rozmyślanie, kontemplacja. Ich
wspólną cechą jest skupienie serca. Ta czujność w
zachowywaniu słowa i trwaniu w obecności Boga czyni z tych
trzech form intensywne chwile życia modlitwy.</p>

<p align="center"><br>
<a name="o2kkkIV-1-3"><b>Artykuł pierwszy</b></a></p>

<p align="center"><b>FORMY MODLITWY</b></p>

<p align="justify"><a name="o3kkkIV-1-3"><b>I. Modlitwa ustna</b></a></p>

<p align="justify"><b class="par" id="2700">2700</b> Bóg przez swoje Słowo mówi do człowieka. Przez
słowa, wypowiadane w myśli lub na głos, nasza modlitwa nabiera
kształtu. Najważniejsza jednak jest obecność serca w Tym, do
kogo mówimy w modlitwie. To, "czy nasza modlitwa będzie
wysłuchana, nie zależy od ilości słów, lecz od zapału
naszych dusz"
<a href="przypisy/przypisyIV-1-3.htm#3241" target="_self"><sup><font color="red"><b>2</b></font></sup></a>
.</p>

<p align="justify"><b class="par" id="2701">2701</b> Modlitwa ustna jest niezbędnym elementem życia
chrześcijańskiego. Uczniów, przyciąganych cichą modlitwą
Nauczyciela, uczy On modlitwy ustnej : "Ojcze nasz".
Jezus modlił się nie tylko modlitwami liturgicznymi Synagogi;
Ewangelie ukazują nam, jak wypowiadał głośno swoją modlitwę
osobistą, od wzniosłego błogosławieństwa Ojca
<a href="przypisy/przypisyIV-1-3.htm#3242" target="_self"><sup><font color="red"><b>3</b></font></sup></a>
aż do trwogi w Getsemani
<a href="przypisy/przypisyIV-1-3.htm#3243" target="_self"><sup><font color="red"><b>4</b></font></sup></a>
.</p>

<p align="justify"><b class="par" id="2702">2702 </b>Potrzeba połączenia zmysłów z modlitwą
wewnętrzną jest zgodna z wymaganiem naszej ludzkiej natury.
Jesteśmy ciałem i duchem i dlatego odczuwamy potrzebę
wyrażenia na zewnątrz naszych uczuć. Musimy modlić się
całą naszą istotą, by nadać naszemu błaganiu jak
największą moc.</p>

<p align="justify"><b class="par" id="2703">2703</b> Potrzeba ta odpowiada również wymaganiu Bożemu.
Bóg szuka czcicieli w Duchu i Prawdzie, a w konsekwencji
modlitwy żywej, wznoszącej się z głębi duszy. Oczekuje On
również wyrazu zewnętrznego, który łączy ciało z modlitwą
wewnętrzną, ponieważ składa Mu ona doskonały hołd z tego
wszystkiego, do czego ma On prawo.</p>

<p align="justify"><b class="par" id="2704">2704</b> Ponieważ modlitwa ustna ma charakter zewnętrzny
i jest w pełni ludzka, jest przede wszystkim modlitwą tłumów.
Ale nawet modlitwa najbardziej wewnętrzna nie powinna pomijać
modlitwy ustnej. Modlitwa staje się wewnętrzna w takiej mierze,
w jakiej uświadamiamy sobie Tego, "do którego
mówimy"
<a href="przypisy/przypisyIV-1-3.htm#3244" target="_self"><sup><font color="red"><b>5</b></font></sup></a>
. Wtedy modlitwa ustna staje się pierwszym
stopniem modlitwy kontemplacyjnej.</p>

<p align="justify"><a name="o4kkkIV-1-3"><b>II. Rozmyślanie</b></a></p>

<p align="justify"><b class="par" id="2705">2705</b> Rozmyślanie polega przede wszystkim na
poszukiwaniu. Duch szuka zrozumienia pytań "dlaczego"
i "jak" życia chrześcijańskiego, aby przylgnąć do
tego, o co Bóg prosi, i udzielić na to odpowiedzi. Potrzebna
jest do tego trudna do osiągnięcia uwaga. Zazwyczaj pomagają w
tym księgi, które chrześcijanie mają do dyspozycji: Pismo
święte, zwłaszcza Ewangelia, święte obrazy, teksty
liturgiczne z dnia i danego okresu liturgicznego, pisma mistrzów
duchowych, dzieła z zakresu duchowości, wielka księga
stworzenia oraz księga historii, karta Bożego
"dzisiaj".</p>

<p align="justify"><b class="par" id="2706">2706</b> Rozmyślanie nad tym, co się czyta, prowadzi do
przyswojenia sobie treści przez odniesienie jej do siebie
samego. Tu otwiera się inna księga: księga życia. Przechodzi
się od myślenia do rzeczywistości. W zależności od stopnia
pokory i wiary odkrywamy dążenia, które działają w sercu, i
możemy je rozeznawać. Chodzi o czynienie prawdy, by dojść do
Światła: "Panie, co chcesz, abym czynił?"</p>

<p align="justify"><b class="par" id="2707">2707</b> Metody rozmyślania są tak zróżnicowane jak
mistrzowie życia duchowego. Chrześcijanin powinien dążyć do
rozmyślania w sposób regularny; w przeciwnym razie będzie
podobny do trzech pierwszych rodzajów gleby z przypowieści o
siewcy
<a href="przypisy/przypisyIV-1-3.htm#3245" target="_self"><sup><font color="red"><b>6</b></font></sup></a>
. Jednak metoda jest tylko przewodnikiem; ważne jest, by
iść naprzód z Duchem Świętym jedyną drogą modlitwy,
którą jest Jezus Chrystus. </p>

<p align="justify"><b class="par" id="2708">2708</b> Rozmyślanie pobudza myśl, wyobraźnię, uczucie,
pragnienie. Takie uaktywnienie jest konieczne do pogłębienia
pewności wiary, pobudzenia nawrócenia serca i umocnienia woli,
by iść za Chrystusem. Modlitwa chrześcijańska chętnie
podejmuje rozmyślanie o "misteriach Chrystusa", na
przykład w<i> lectio divina</i> lub w różańcu. Ta forma
refleksji modlitewnej ma ogromną wartość, jednak modlitwa
chrześcijańska powinna zdążać jeszcze dalej: do poznania
miłości Pana Jezusa, do zjednoczenia z Nim.</p>

<p align="justify"><a name="o5kkkIV-1-3"><b>III. Kontemplacja</b></a></p>

<p align="justify"><b class="par" id="2709">2709</b> Co to jest kontemplacja? Św. Teresa odpowiada:
"Kontemplacja myślna nie jest, według mnie, niczym innym
jak głębokim związkiem przyjaźni, w którym rozmawiamy sam na
sam z Bogiem, w przekonaniu, że On nas kocha"
<a href="przypisy/przypisyIV-1-3.htm#3246" target="_self"><sup><font color="red"><b>7</b></font></sup></a>
.<br>
Kontemplacja szuka Tego, "którego miłuje dusza moja"
(Pnp 1, 7)
<a href="przypisy/przypisyIV-1-3.htm#3247" target="_self"><sup><font color="red"><b>8</b></font></sup></a>
, to znaczy Jezusa, a w Nim Ojca. Jest On poszukiwany,
a pragnienie Boga jest zawsze początkiem miłości; jest On
poszukiwany w czystej wierze, w tej wierze, która sprawia nasze
narodzenie z Niego i życie w Nim. W czasie kontemplacji można
jeszcze rozmyślać, w każdym jednak razie spojrzenie kieruje
się na Pana.</p>

<p align="justify"><b class="par" id="2710">2710 </b>Wybór <i>czasu i długości trwania kontemplacji</i>
zależy od zdecydowania woli, objawiającej tajemnice serca. Nie
kontemplujemy wtedy, kiedy mamy czas: znajdujemy czas, by być
dla Pana, z silnym postanowieniem, aby Mu go później nie
odbierać, niezależnie od doświadczeń czy oschłości
spotkania. Nie zawsze można rozmyślać, ale zawsze można
wejść w kontemplację, niezależnie od warunków zdrowia, pracy
czy uczuciowości. Serce jest miejscem poszukiwania i spotkania,
w ubóstwie i w wierze.</p>

<p align="justify"><b class="par" id="2711">2711</b> <i>Wejście w kontemplację</i> jest analogiczne
do wejścia w liturgię eucharystyczną: jest nim
"skupienie" serca; poddanie całej naszej istoty
tchnieniu Ducha Świętego; zamieszkanie w domu Pańskim, jakim
jesteśmy; pobudzenie wiary, by wejść w obecność Tego, który
nas oczekuje; zrzucenie wszelkich masek i zwrócenie serca do
kochającego nas Pana, aby oddać się Mu jako ofiara, która
zostanie oczyszczona i przekształcona.</p>

<p align="justify"><b class="par" id="2712">2712</b> Kontemplacja jest modlitwą dziecka Bożego,
grzesznika, któremu przebaczono, który zgadza się na
przyjęcie miłości, jaką jest kochany, i chce na nią
odpowiedzieć jeszcze bardziej kochając
<a href="przypisy/przypisyIV-1-3.htm#3248" target="_self"><sup><font color="red"><b>9</b></font></sup></a>
. Jest on jednak
świadomy, że jego odwzajemniająca miłość jest tą
miłością, którą Duch rozlewa w jego sercu, albowiem wszystko
jest łaską od Boga. Kontemplacja jest pokornym i ubogim
powierzeniem się miłującej woli Ojca w coraz głębszym
zjednoczeniu z Jego umiłowanym Synem.</p>

<p align="justify"><b class="par" id="2713">2713</b> Kontemplacja jest więc najprostszym sposobem
wyrażenia tajemnicy modlitwy. Jest ona <i>darem</i>, łaską;
nie można przyjąć jej inaczej jak tylko w pokorze i ubóstwie.
Kontemplacja jest związkiem <i>przymierza </i>ustanowionym przez
Boga w głębi naszego bytu
<a href="przypisy/przypisyIV-1-3.htm#3249" target="_self"><sup><font color="red"><b>10</b></font></sup></a>
. Kontemplacja jest <i>komunią</i>:
Trójca Święta kształtuje w niej człowieka - obraz Boży -
"na swoje podobieństwo".</p>

<p align="justify"><b class="par" id="2714">2714</b> Kontemplacja jest także najbardziej <i>intensywnym
czasem</i> modlitwy. W niej Ojciec sprawia w nas "przez
Ducha swego wzmocnienie siły wewnętrznego człowieka", by
Chrystus zamieszkał przez wiarę w naszych sercach i abyśmy
zostali "wkorzenieni i ugruntowani" w miłości (Ef 3,16-17).</p>

<p align="justify"><a name="p2715kkkIV-1-3"><b>2715</b></a> Kontemplacja jest <i>spojrzeniem</i>
wiary utkwionym w Jezusa Chrystusa. "Wpatruję się w Niego,
a On wpatruje się we mnie" - mówił <font color="#FF0000"><strike>do</strike></font>
<font color="#008000"><u>w czasach</u></font> swego świętego
proboszcza wieśniak <font color="#FF0000"><strike>z</strike></font>
<font color="#008000"><u>w</u></font> Ars modlący się przed
tabernakulum. Ta uwaga zwrócona na Niego jest wyrzeczeniem się
własnego "ja". Jego spojrzenie oczyszcza serce.
Światło spojrzenia Jezusa oświeca oczy naszego serca; uczy nas
widzieć wszystko w świetle Jego prawdy i Jego współczucia dla
wszystkich ludzi. Kontemplacja kieruje również wzrok na <font color="#FF0000"><strike>misteria</strike></font> <font color="#008000"><u>tajemnice</u></font> życia Chrystusa. W ten
sposób uczy "wewnętrznego poznania Pana", by Go coraz
bardziej kochać i iść za Nim
<a href="przypisy/przypisyIV-1-3.htm#3250" target="_self"><sup><font color="red"><b>11</b></font></sup></a>
.</p>

<p align="justify"><b class="par" id="2716">2716</b> Kontemplacja jest <i>słuchaniem</i> słowa
Bożego. Słuchanie to, dalekie od bierności, jest
posłuszeństwem wiary, bezwarunkowym przyjęciem go przez
sługę i miłującym przylgnięciem dziecka. Uczestniczy ono w
"tak" Syna, który stał się Sługą, i w "<i>Fiat</i>"
Jego pokornej Służebnicy.</p>

<p align="justify"><b class="par" id="2717">2717</b> Kontemplacja jest <i>milczeniem</i>,
"symbolem świata, który nadchodzi"
<a href="przypisy/przypisyIV-1-3.htm#3251" target="_self"><sup><font color="red"><b>12</b></font></sup></a>
, lub
"milczącą miłością"
<a href="przypisy/przypisyIV-1-3.htm#3252" target="_self"><sup><font color="red"><b>13</b></font></sup></a>
. Słowa w kontemplacji nie
mają charakteru dyskursywnego, lecz są niczym iskry, które
zapalają ogień miłości. W tym milczeniu, nieznośnym dla
człowieka "zewnętrznego", Ojciec wypowiada do nas
swoje Słowo, które przyjmuje ciało, cierpi, umiera i
zmartwychwstaje, a Duch przybrania za synów pozwala nam
uczestniczyć w modlitwie Jezusa.</p>

<p align="justify"><b class="par" id="2718">2718</b> Kontemplacja jest zjednoczeniem z modlitwą Jezusa
w takim stopniu, w jakim pozwala uczestniczyć w Jego misterium.
Misterium Chrystusa jest sprawowane przez Kościół w
Eucharystii, a Duch Święty ożywia je w kontemplacji, aby
zostało ukazane przez czynną miłość.</p>

<p align="justify"><b class="par" id="2719">2719</b> Kontemplacja jest komunią miłości przynoszącą
Życie dla wielu w takiej mierze, w jakiej jest ona zgodą na
trwanie w nocy wiary. Paschalna Noc Zmartwychwstania przechodzi
przez noc agonii i grobu. Są to trzy szczególne chwile Godziny
Jezusa, które Jego Duch (a nie "słabe ciało")
ożywia w kontemplacji. Trzeba zgodzić się, by "czuwać z
Nim jedną godzinę"
<a href="przypisy/przypisyIV-1-3.htm#3253" target="_self"><sup><font color="red"><b>14</b></font></sup></a>
.</p>

<p align="justify"><a name="o6kkkIV-1-3"><b><i>W skrócie</i></b></a></p>

<p align="justify"><b class="par" id="2720">2720</b> <i>Kościół zachęca wiernych do regularnej
modlitwy: modlitw codziennych, Liturgii Godzin, niedzielnej
Eucharystii, świąt roku liturgicznego.</i></p>

<p align="justify"><b class="par" id="2721">2721</b> <i>Tradycja chrześcijańska obejmuje trzy
główne formy życia modlitwy: modlitwę ustną, rozmyślanie i
kontemplację. Skupienie serca jest ich wspólną cechą.</i></p>

<p align="justify"><b class="par" id="2722">2722</b> <i>Modlitwa ustna, oparta na zjednoczeniu ciała i
ducha w naturze ludzkiej, włącza ciało w modlitwę
wewnętrzną serca, za przykładem Chrystusa modlącego się do
swojego Ojca i uczącego swoich uczniów modlitwy "Ojcze
nasz".</i></p>

<p align="justify"><b class="par" id="2723">2723</b> <i>Rozmyślanie jest modlitewnym poszukiwaniem,
które pobudza myśl, wyobraźnię, uczucie, pragnienie. Jego
celem jest przyswojenie sobie w wierze rozważanego przedmiotu,
odniesionego do rzeczywistości naszego życia.</i></p>

<p align="justify"><b class="par" id="2724">2724</b><i> Kontemplacja myślna jest prostą formą
wyrażenia tajemnicy modlitwy. Jest spojrzeniem wiary utkwionym w
Jezusa, słuchaniem słowa Bożego, milczącą miłością.
Urzeczywistnia ona zjednoczenie z modlitwą Chrystusa w takim
stopniu, w jakim pozwala nam uczestniczyć w Jego misterium.</i></p>

<p align="center"><br>
<a name="o7kkkIV-1-3"><b>Artykuł drugi</b></a></p>

<p align="center"><b>WALKA MODLITWY</b></p>

<p align="justify"><b class="par" id="2725">2725</b> Modlitwa jest darem łaski oraz zdecydowaną
odpowiedzią z naszej strony. Zawsze zakłada ona pewien
wysiłek. Wielcy ludzie modlitwy Starego Przymierza przed
Chrystusem, jak również Matka Boża i święci wraz z
Chrystusem pouczają nas, że modlitwa jest walką. Przeciw komu?
Przeciw nam samym i przeciw podstępom kusiciela, który robi
wszystko, by odwrócić człowieka od modlitwy, od zjednoczenia z
Bogiem. Modlimy się tak, jak żyjemy, ponieważ tak żyjemy, jak
się modlimy. Jeśli nie chcemy stale postępować według Ducha
Chrystusa, nie możemy także stale modlić się w Jego imię.
"Duchowa walka" nowego życia chrześcijanina jest
nieodłączna od walki modlitwy.</p>

<p align="justify"><a name="o8kkkIV-1-3"><b>I. Zarzuty wobec modlitwy</b></a></p>

<p align="justify"><b class="par" id="2726">2726</b> W walce modlitwy musimy przeciwstawiać się - w
nas samych i wokół nas - <i>błędnym pojęciom o modlitwie</i>.
Niektórzy widzą w niej zwykły proces psychologiczny, inni
wysiłek koncentracji, by dojść do pustki wewnętrznej. Jeszcze
inni zaliczają ją do postaw i słów rytualnych. W
podświadomości wielu chrześcijan modlitwa jest zajęciem, nie
dającym się pogodzić z tym wszystkim, co mają do zrobienia;
nie mają na nią czasu. Ci, którzy szukają Boga przez
modlitwę, szybko zniechęcają się, gdyż nie wiedzą, iż
modlitwa pochodzi również od Ducha Świętego, a nie od nich
samych.</p>

<p align="justify"><b class="par" id="2727">2727</b> Musimy również przeciwstawiać się <i>mentalności</i>
"tego świata"; wsącza się ona w nas, jeśli nie
jesteśmy czujni; na przykład prawdziwe miałoby być tylko to,
co zostało sprawdzone rozumowo i naukowo (tymczasem modlitwa
jest tajemnicą, która przekracza naszą świadomość i
podświadomość); wartości produkcyjne i wydajność (modlitwa
jest nieproduktywna, a zatem bezużyteczna); zmysłowość i
wygodnictwo, kryteria prawdy, dobra i piękna (tymczasem
modlitwa, "umiłowanie Piękna" [filokalia], jest pochłonięta chwałą Boga żywego i
prawdziwego); przeciwstawiając modlitwę aktywizmowi,
przedstawia się ją jako ucieczkę od świata. Tymczasem
modlitwa chrześcijańska nie jest odwróceniem się od historii
ani ucieczką od życia.</p>

<p align="justify"><b class="par" id="2728">2728</b> Wreszcie, nasza walka powinna przeciwstawiać się
temu, co odczuwamy jako <i>nasze niepowodzenia w modlitwie</i>:
zniechęcenie z powodu oschłości, zasmucenie, że nie wszystko
dajemy Panu, gdyż mamy "wiele posiadłości"
<a href="przypisy/przypisyIV-1-3.htm#3254" target="_self"><sup><font color="red"><b>15</b></font></sup></a>
,
zawód, że nie zostaliśmy wysłuchani zgodnie z naszą własną
wolą, zraniona pycha, która utwierdza się wskutek naszego
poczucia niegodności, ponieważ jesteśmy grzesznikami,
uczulenie na bezinteresowność modlitwy itd. Wniosek jest zawsze
ten sam: po co się modlić? Aby przezwyciężyć te przeszkody,
trzeba walczyć o pokorę, ufność i wytrwałość.</p>

<p align="justify"><a name="o9kkkIV-1-3"><b>II. Pokorna czujność serca</b></a></p>

<p align="justify"><b class="nagl">Wobec trudności w modlitwie</b></p>

<p align="justify"><b class="par" id="2729">2729</b> Najczęstszą trudnością w naszej modlitwie jest
<i>roztargnienie</i>. W modlitwie ustnej może ono dotyczyć
wyrazów i ich sensu; o wiele bardziej może dotyczyć Tego, do
którego się modlimy w modlitwie ustnej (liturgicznej czy
osobistej), w czasie rozmyślania i podczas kontemplacji. Próba
odrzucenia roztargnienia równałaby się popadnięciu w jego
sidła, podczas gdy wystarczy powrócić do swego serca:
roztargnienie wyjawia nam, do czego jesteśmy przywiązani, i
pokorne uświadomienie sobie tego przed Panem powinno obudzić
naszą miłość przede wszystkim do Niego przez zdecydowane
ofiarowanie Mu naszego serca, by je oczyścił. Tu właśnie ma
miejsce walka: chodzi o wybór Pana, któremu mamy służyć
<a href="przypisy/przypisyIV-1-3.htm#3255" target="_self"><sup><font color="red"><b>16</b></font></sup></a>
.</p>

<p align="justify"><b class="par" id="2730">2730</b> Od strony pozytywnej walka przeciw naszemu
zaborczemu i władczemu "ja" polega na <i>czuwaniu</i>,
na prostocie serca. Gdy Jezus kładzie nacisk na potrzebę
czuwania, chodzi zawsze o czuwanie w odniesieniu do Niego, do
Jego Przyjścia w dniu ostatecznym i każdego dnia:
"dzisiaj". Oblubieniec przychodzi pośród nocy;
światłem, które nie powinno zgasnąć, jest światło wiary:
"O Tobie mówi moje serce: <<Szukaj Jego
oblicza>>" (Ps 27, 8).</p>

<p align="justify"><b class="par" id="2731">2731</b> Inną trudnością, zwłaszcza dla tych, którzy
chcą się modlić szczerze, jest <i>oschłość</i>. Jest ona
elementem kontemplacji, gdy serce jest wyjałowione, nie
znajdując upodobania w myślach, wspomnieniach i uczuciach,
nawet duchowych. Jest to chwila czystej wiary, która wiernie
trwa przy Jezusie w agonii i w grobie. "Jeżeli ziarno
pszenicy obumrze, przynosi plon obfity" (J 12, 24). Jeśli
oschłość pochodzi z braku korzeni, gdyż słowo padło na
skałę, wówczas walka zależy od nawrócenia
<a href="przypisy/przypisyIV-1-3.htm#3256" target="_self"><sup><font color="red"><b>17</b></font></sup></a>
. </p>

<p align="justify"><b class="nagl">Wobec pokus w modlitwie</b></p>

<p align="justify"><b class="par" id="2732">2732</b> Najczęstszą i najbardziej ukrytą pokusą jest
nasz <i>brak wiary</i>. Objawia się on nie tyle przez wyznane
niedowiarstwo, co przez faktyczny wybór. Gdy zaczynamy się
modlić, natychmiast tysiące prac i kłopotów, uznanych za
bardzo pilne, wchodzą na pierwsze miejsce; i znowu jest to
chwila prawdy serca i wyboru miłości. Zwracamy się do Pana
jako do naszej ostatniej ucieczki: ale czy naprawdę w to
wierzymy? Albo bierzemy Pana za sprzymierzeńca, ale serce
ciągle jeszcze pozostaje zarozumiałe. W każdym przypadku nasz
brak wiary ukazuje, że nie jesteśmy jeszcze w postawie serca
pokornego: "beze Mnie <i>nic</i> nie możecie uczynić"
(J 15, 5).</p>

<p align="justify"><b class="par" id="2733">2733</b> Inną pokusą, która wynika z zarozumiałości,
jest <i>znużenie</i>. Ojcowie duchowni rozumieją przez nie
rodzaj depresji na skutek porzucenia ascezy, zmniejszenia
czujności, zaniedbania serca. "Duch wprawdzie ochoczy, ale
ciało słabe" (Mt 26, 41). Z im większej wysokości się
spada, tym bardziej jest to bolesne. Bolesne zniechęcenie jest
odwrotnością zarozumiałości. Kto jest pokorny, nie dziwi się
swojej nędzy, ponieważ prowadzi go ona do większej ufności i
wytrwania w stałości.</p>

<p align="justify"><a name="o10kkkIV-1-3"><b>III. Synowska ufność</b></a></p>

<p align="justify"><b class="par" id="2734">2734</b> Synowska ufność jest poddawana próbie i
potwierdza się w ucisku
<a href="przypisy/przypisyIV-1-3.htm#3257" target="_self"><sup><font color="red"><b>18</b></font></sup></a>
. Zasadnicza trudność dotyczy <i>modlitwy
prośby</i>, wstawiennictwa za siebie lub za innych. Niektórzy
przestają w ogóle się modlić, ponieważ - jak sądzą - ich
prośba nie zostaje wysłuchana. Pojawiają się dwa pytania:
dlaczego uważamy, że nasza prośba nie została wysłuchana? W
jaki sposób nasza modlitwa jest wysłuchana, "skuteczna
"?</p>

<p align="justify"><b class="nagl">Dlaczego skarżymy się, że nie jesteśmy wysłuchani?</b></p>

<p align="justify"><b class="par" id="2735">2735</b> Najpierw powinien zdziwić nas pewien fakt. Gdy
chwalimy Boga lub składamy Mu dziękczynienie za wszelkie
dobrodziejstwa, nie troszczymy się o to, by wiedzieć, czy nasza
modlitwa jest Mu miła. Chcemy natomiast zobaczyć wynik naszej
prośby. Jaki więc obraz Boga motywuje naszą modlitwę: czy
jest On środkiem do wykorzystania, czy też Ojcem naszego Pana
Jezusa Chrystusa?</p>

<p align="justify"><b class="par" id="2736">2736</b> Czy jesteśmy przekonani, że "nie umiemy
się modlić tak, jak trzeba" (Rz 8, 26)? Czy prosimy Boga o
"stosowne dobra"? Nasz Ojciec dobrze wie, czego nam
potrzeba, zanim Go o to poprosimy
<a href="przypisy/przypisyIV-1-3.htm#3258" target="_self"><sup><font color="red"><b>19</b></font></sup></a>
, lecz oczekuje naszej
prośby, ponieważ godność Jego dzieci polega na ich wolności.
Trzeba więc modlić się w Jego Duchu wolności, by móc
prawdziwie poznać Jego wolę
<a href="przypisy/przypisyIV-1-3.htm#3259" target="_self"><sup><font color="red"><b>20</b></font></sup></a>
.</p>

<p align="justify"><b class="par" id="2737">2737</b> "Nic nie posiadacie, gdyż się nie
modlicie... Modlicie się, a nie otrzymujecie, bo się źle
modlicie, starając się jedynie o zaspokojenie swych
żądz" (Jk 4, 2-3)
<a href="przypisy/przypisyIV-1-3.htm#3260" target="_self"><sup><font color="red"><b>21</b></font></sup></a>
. Jeżeli prosimy sercem podzielonym,
"cudzołożnym" (Jk 4, 4), Bóg nie może nas
wysłuchać, gdyż chce naszego dobra, naszego życia. "A
może utrzymujecie, że na próżno Pismo mówi:
<<Zazdrośnie pożąda On ducha, którego w nas
utwierdził>>?" (Jk 4, 5). Nasz Bóg jest o nas
"zazdrosny", co jest znakiem prawdy Jego miłości.
Wejdźmy w pragnienie Jego Ducha, a będziemy wysłuchani:</p>

<p align="justify"><font>Nie martw się, jeśli nie otrzymujesz
natychmiast od Boga tego, o co Go prosisz; oznacza to, że chce
On przysporzyć ci dobra przez twoją wytrwałość w
pozostawaniu z Nim na modlitwie</font>
<a href="przypisy/przypisyIV-1-3.htm#3261" target="_self"><sup><font color="red"><b>22</b></font></sup></a>
<font>. Chce, by nasze pragnienie
potwierdziło się w modlitwie. Tak nas przygotowuje do
przyjęcia tego, co jest gotów nam dać</font>
<a href="przypisy/przypisyIV-1-3.htm#3262" target="_self"><sup><font color="red"><b>23</b></font></sup></a>
.</p>

<p align="justify"><b class="nagl">W jaki sposób nasza modlitwa jest skuteczna?</b></p>

<p align="justify"><b class="par" id="2738">2738</b> Objawienie modlitwy w ekonomii zbawienia uczy nas,
że wiara opiera się na działaniu Boga w historii. Ufność
synowska zrodziła się dzięki Jego wyjątkowemu działaniu:
przez Mękę i Zmartwychwstanie Jego Syna. Modlitwa
chrześcijańska jest współpracą z Jego Opatrznością, z Jego
zamysłem miłości do ludzi. </p>

<p align="justify"><b class="par" id="2739">2739</b> U św. Pawła ufność ta jest śmiała
<a href="przypisy/przypisyIV-1-3.htm#3263" target="_self"><sup><font color="red"><b>24</b></font></sup></a>
, oparta
na modlitwie Ducha w nas i na wiernej miłości Ojca, który dał
nam swojego Syna jedynego
<a href="przypisy/przypisyIV-1-3.htm#3264" target="_self"><sup><font color="red"><b>25</b></font></sup></a>
. Przemiana modlącego się serca jest
pierwszą odpowiedzią na naszą prośbę.</p>

<p align="justify"><b class="par" id="2740">2740</b> Modlitwa Jezusa czyni z modlitwy
chrześcijańskiej skuteczną prośbę. On jest jej wzorem, modli
się w nas i z nami. Skoro serce Syna szuka tylko tego, co podoba
się Ojcu, to czy serca przybranych dzieci mogłyby bardziej
przywiązywać się do darów niż do Dawcy? </p>

<p align="justify"><b class="par" id="2741">2741</b> Jezus modli się również za nas, w naszym
imieniu i dla naszego dobra. Wszystkie nasze prośby zostały raz
na zawsze włączone w Jego wołanie na krzyżu i wysłuchane
przez Ojca w Jego Zmartwychwstaniu. Dlatego więc nie przestaje
On wstawiać się za nami u Ojca
<a href="przypisy/przypisyIV-1-3.htm#3265" target="_self"><sup><font color="red"><b>26</b></font></sup></a>
. Jeśli nasza modlitwa jest
zdecydowanie zjednoczona z modlitwą Jezusa, w zaufaniu i
synowskiej śmiałości, otrzymujemy wszystko, o co prosimy w
Jego imię, a nawet o wiele więcej niż to: otrzymujemy samego
Ducha Świętego, który posiada wszystkie dary.</p>

<p align="justify"><a name="o11kkkIV-1-3"><b>IV. Wytrwać w miłości</b></a></p>

<p align="justify"><b class="par" id="2742">2742</b> "Nieustannie się módlcie" (1 Tes 5,17),
"dziękujcie zawsze za wszystko Bogu Ojcu w imię
naszego Pana Jezusa Chrystusa" (Ef 5, 20), "wśród
wszelakiej modlitwy i błagania. Przy każdej sposobności
módlcie się w Duchu! Nad tym właśnie czuwajcie z całą
usilnością i proście za wszystkich świętych" (Ef 6,18).
"Nie zostało nam nakazane nieustannie pracować, czuwać,
prosić, natomiast prawem jest dla nas modlitwa
nieustanna"
<a href="przypisy/przypisyIV-1-3.htm#3266" target="_self"><sup><font color="red"><b>27</b></font></sup></a>
. Ten niezmordowany zapał może płynąć
tylko z miłości. Wbrew naszemu znużeniu i lenistwu walka
modlitwy jest walką pokornej, ufnej i wytrwałej<i> miłości</i>.
Miłość ta otwiera nasze serca na trzy oświecające i
ożywiające prawdy dotyczące modlitwy:</p>

<p align="justify"><b class="par" id="2743">2743</b> Modlitwa jest <i>zawsze możliwa</i>. Czas
chrześcijanina jest czasem Chrystusa Zmartwychwstałego, który
jest "z nami przez wszystkie dni" (Mt 28, 20),
niezależnie od jakichkolwiek burz
<a href="przypisy/przypisyIV-1-3.htm#3267" target="_self"><sup><font color="red"><b>28</b></font></sup></a>
. Nasz czas jest w ręku
Boga:</p>

<p align="justify"><font>Można modlić się często i gorąco. Nawet na
targu czy w czasie samotnej przechadzki, siedząc w swoim
sklepiku czy też kupując lub sprzedając, a nawet przy
gotowaniu</font>
<a href="przypisy/przypisyIV-1-3.htm#3268" target="_self"><sup><font color="red"><b>29</b></font></sup></a>
.</p>

<p align="justify"><b class="par" id="2744">2744</b> Modlitwa jest <i>życiową koniecznością</i>.
Dowód przez przeciwieństwo jest nie mniej przekonujący: jeśli
nie pozwalamy prowadzić się Duchowi, popadamy w niewolę
grzechu
<a href="przypisy/przypisyIV-1-3.htm#3269" target="_self"><sup><font color="red"><b>30</b></font></sup></a>
. Jakże Duch Święty może być "naszym
Życiem", jeśli nasze serce jest od Niego daleko?</p>

<p align="justify"><font>Nic nie jest tak ważne jak modlitwa; sprawia
ona, że to co niemożliwe, staje się możliwe, to, co trudne,
staje się łatwe. Jest niemożliwe, aby grzeszył człowiek,
który się modli</font>
<a href="przypisy/przypisyIV-1-3.htm#3270" target="_self"><sup><font color="red"><b>31</b></font></sup></a>
.</p>

<p align="justify"><font>Kto się modli, z pewnością się zbawia; kto
się nie modli, z pewnością się potępia</font>
<a href="przypisy/przypisyIV-1-3.htm#3271" target="_self"><sup><font color="red"><b>32</b></font></sup></a>
.</p>

<p align="justify"><b class="par" id="2745">2745</b> <i>Modlitwa i życie chrześcijańskie są
nierozłączne</i>, gdyż chodzi o tę samą miłość i o to
samo wyrzeczenie, które wypływa z miłości; tę samą
synowską i miłującą zgodność z zamysłem miłości Ojca;
tę samą przekształcającą jedność w Duchu Świętym, który
coraz bardziej nas upodabnia do Jezusa Chrystusa; tę samą
miłość do wszystkich ludzi, tę miłość, jaką Jezus nas
umiłował. "Wszystko da wam Ojciec, o cokolwiek Go
poprosicie w imię moje. To wam przykazuję, abyście się
wzajemnie miłowali" (J 15, 16-17).</p>

<p align="justify"><font>Ten tylko modli się nieustannie, kto modlitwę
łączy z czynami, a czyny z modlitwą. Tylko w ten sposób
możemy uznać za możliwą do urzeczywistnienia zasadę
nieustannej modlitwy</font>
<a href="przypisy/przypisyIV-1-3.htm#3272" target="_self"><sup><font color="red"><b>33</b></font></sup></a>
.</p>

<p align="center"><a name="o12kkkIV-1-3"><b>ARCYKAPŁAŃSKA
MODLITWA JEZUSA</b></a></p>

<p align="justify"><b class="par" id="2746">2746</b> Gdy nadeszła Jego Godzina, Jezus modli się do
Ojca
<a href="przypisy/przypisyIV-1-3.htm#3273" target="_self"><sup><font color="red"><b>34</b></font></sup></a>
. Jego modlitwa - najdłuższa z przekazanych nam przez
Ewangelię - obejmuje całą ekonomię stworzenia i zbawienia,
jak również Jego Śmierć i Zmartwychwstanie. Modlitwa Godziny
Jezusa pozostaje na zawsze Jego modlitwą, podobnie jak Jego
Pascha, która wypełniła się "raz na zawsze",
pozostaje obecna w liturgii Jego Kościoła. </p>

<p align="justify"><b class="par" id="2747">2747</b> Tradycja chrześcijańska słusznie nazywa ją
"modlitwą arcykapłańską" Jezusa. Jest to modlitwa
naszego Arcykapłana; jest ona nieodłączna od Jego Ofiary, od
Jego "przejścia" (Pascha) do Ojca, przez które
został całkowicie "poświęcony" Ojcu
<a href="przypisy/przypisyIV-1-3.htm#3274" target="_self"><sup><font color="red"><b>35</b></font></sup></a>
.</p>

<p align="justify"><b class="par" id="2748">2748</b> W tej ofiarniczej modlitwie paschalnej wszystko
zostało w Nim ponownie zjednoczone
<a href="przypisy/przypisyIV-1-3.htm#3275" target="_self"><sup><font color="red"><b>36</b></font></sup></a>
: Bóg i świat; Słowo i
ciało; życie wieczne i czas; miłość, która się wydaje, i
grzech, który ją zdradza; uczniowie będący jej świadkami
oraz ci, którzy uwierzą w Niego dzięki ich słowu; uniżenie i
chwała. Jest to modlitwa jedności.</p>

<p align="justify"><b class="par" id="2749">2749 </b>Jezus wypełnił całkowicie dzieło Ojca i Jego
modlitwa - podobnie jak Jego Ofiara - rozciąga się aż po
spełnienie się czasu. Modlitwa Godziny napełnia czasy
ostateczne i kieruje je do ich spełnienia. Jezus, Syn, któremu
Ojciec dał wszystko, powierzył się całkowicie Ojcu;
jednocześnie wyraża się z niezależną wolnością
<a href="przypisy/przypisyIV-1-3.htm#3276" target="_self"><sup><font color="red"><b>37</b></font></sup></a>
dzięki
władzy, jaką Ojciec dał Mu nad wszystkim. Syn, który stał
się Sługą, jest Panem, <i>Pantokratorem</i>. Nasz Arcykapłan,
który modli się za nas, jest także Tym, który modli się w
nas, i jest Bogiem, który nas wysłuchuje.</p>

<p align="justify"><b class="par" id="2750">2750</b> Jedynie wnikając w święte Imię Pana Jezusa,
możemy przyjąć - od wewnątrz - modlitwę, jakiej On nas uczy:
"Ojcze nasz!" Jego modlitwa arcykapłańska inspiruje -
od wewnątrz - wielkie prośby zawarte w "Ojcze nasz":
troskę o imię Ojca
<a href="przypisy/przypisyIV-1-3.htm#3277" target="_self"><sup><font color="red"><b>38</b></font></sup></a>
, pragnienie Jego Królestwa (chwała
<a href="przypisy/przypisyIV-1-3.htm#3278" target="_self"><sup><font color="red"><b>39</b></font></sup></a>
), wypełnianie woli Ojca, Jego zamysł zbawienia
<a href="przypisy/przypisyIV-1-3.htm#3279" target="_self"><sup><font color="red"><b>40</b></font></sup></a>
oraz wyzwolenie od zła
<a href="przypisy/przypisyIV-1-3.htm#3280" target="_self"><sup><font color="red"><b>41</b></font></sup></a>
.</p>

<p align="justify"><b class="par" id="2751">2751</b> Wreszcie, właśnie w tej modlitwie Jezus objawia
i daje nam nierozłączne "poznanie" Ojca i Syna
<a href="przypisy/przypisyIV-1-3.htm#3281" target="_self"><sup><font color="red"><b>42</b></font></sup></a>
,
które jest samą tajemnicą życia modlitwy. </p>

<p align="justify"><a name="o13kkkIV-1-3"><b><i>W skrócie</i></b></a></p>

<p align="justify"><b class="par" id="2"><i>2752</i></b><i> Modlitwa zakłada wysiłek oraz walkę
przeciw nam samym i przeciw podstępom kusiciela. Walka modlitwy
jest nieodłączna od "walki duchowej", koniecznej do
stałego postępowania według Ducha Chrystusa: modlimy się tak,
jak żyjemy, ponieważ żyjemy tak, jak się modlimy.</i></p>

<p align="justify"><b class="par" id="2753">2753</b> <i>W walce modlitwy musimy przeciwstawiać się
błędnym pojęciom, różnym prądom umysłowym, doświadczeniu
naszych niepowodzeń. Na te pokusy, które powodują zwątpienie
w użyteczność czy nawet w możliwość modlitwy, należy
odpowiadać pokorą, ufnością i wytrwałością.</i></p>

<p align="justify"><b class="par" id="2754">2754</b> <i>Podstawowymi trudnościami w praktykowaniu
modlitwy są roztargnienie i oschłość. Środkiem zaradczym
jest wiara, nawrócenie i czujność serca.</i></p>

<p align="justify"><b class="par" id="2755">2755</b> <i>Dwiema najczęstszymi pokusami zagrażającymi
modlitwie są brak wiary i znużenie, które jest pewną formą
depresji na skutek porzucenia ascezy, co prowadzi do
zniechęcenia.</i></p>

<p align="justify"><b class="par" id="2756">2756</b> <i>Synowska ufność zostaje wystawiona na
próbę, gdy mamy wrażenie, że nie zawsze jesteśmy
wysłuchiwani. Ewangelia wzywa nas do postawienia sobie pytania o
zgodność naszej modlitwy z pragnieniem Ducha.</i></p>

<p align="justify"><b class="par" id="2757">2757</b> <i>"Nieustannie się módlcie"
(1 Tes 5,17). Modlitwa jest zawsze możliwa. Jest nawet życiową
koniecznością. Modlitwa i życie chrześcijańskie są
nierozłączne.</i></p>

<p align="justify"><b class="par" id="2758">2758</b> <i>Modlitwa Godziny Jezusa, słusznie nazywana
"modlitwą arcykapłańską"</i>
<a href="przypisy/przypisyIV-1-3.htm#3282" target="_self"><sup><font color="red"><b>43</b></font></sup></a>
<i>, streszcza całą
ekonomię stworzenia i zbawienia. Inspiruje wielkie prośby
zawarte w modlitwie "Ojcze nasz".</i></p>



<input type="button" class="btn-lg" onclick="location.href='kkkIV-2.htm';" value="Kolejny rozdział" />
<input type="button" class="btn-lg" onclick="location.href='../index.html';" value="Strona główna" /><br><br>




</body><!-- Mirrored from www.katechizm.diecezja.elk.pl/kkkIV-1-3.htm by HTTrack Website Copier/3.x [XR&CO'2007], Mon, 11 Jun 2007 10:53:28 GMT --></html>