<html><!-- Mirrored from www.katechizm.diecezja.elk.pl/kkkap.htm by HTTrack Website Copier/3.x [XR&CO'2007], Mon, 11 Jun 2007 10:53:19 GMT --><head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width, initial-scale=1">
<link rel="stylesheet" href="http://maxcdn.bootstrapcdn.com/bootstrap/3.3.5/css/bootstrap.min.css">
<link rel="stylesheet" href="http://code.jquery.com/mobile/1.4.5/jquery.mobile-1.4.5.min.css" />
<script src="http://code.jquery.com/jquery-1.11.1.min.js"></script>
<script src="http://code.jquery.com/mobile/1.4.5/jquery.mobile-1.4.5.min.js"></script>
<script src="http://maxcdn.bootstrapcdn.com/bootstrap/3.3.5/js/bootstrap.min.js"></script>
<link rel="stylesheet" type="text/css" href="../css/index.css"></script>
<script type="text/javascript" src="../js/index.js"></script>


</head>
<body onload="dosekcji()">

<div class="stuck">
<center>
 <b>Rozmiar tekstu  </b>
 <br>
 <input type="button" class="btn-lg" onclick="scale('+')" value="   +   "/><a>     </a><input type="button" class="btn-lg" onclick="scale('-')" value="   -   "/>
 <br>
 <br>
</center>
</div>

<div class="container">

<p align="center">Konstytucja Apostolska<br>
<i>
<b>FIDEI DEPOSITUM</b></i><br>
mocą której publikuje się<br>
<b>KATECHIZM KOŚCIOŁA KATOLICKIEGO</b><br>
opracowany po Soborze Powszechnym Watykańskim II</p>

<p align="center"><b>JAN PAWEŁ II BISKUP<br>
SŁUGA SŁUG BOŻYCH<br>
NA WIECZNĄ RZECZY PAMIĄTKĘ</b></p>

<p align="justify"><i>&nbsp;&nbsp;&nbsp; Do Czcigodnych Braci Kardynałów, 
Patriarchów, Arcybiskupów, Biskupów, Kapłanów, Diakonów i wszystkich członków 
Ludu Bożego</i></p>

<p align="justify">&nbsp;&nbsp;&nbsp; Pan zlecił swemu Kościołowi zadanie 
strzeżenia depozytu wiary, którą wypełnia on w każdej epoce. Intencją i celem 
Soboru Powszechnego Watykańskiego II, uroczyście otwartego trzydzieści lat temu 
przez mego czcigodnej pamięci poprzednika, Papieża Jana XXIII, było ukazanie w 
pełnym świetle apostolskiej i pasterskiej misji Kościoła, tak aby blask prawdy 
ewangelicznej skłonił wszystkich ludzi do poszukiwania i przyjęcia miłości 
Chrystusa, która przewyższa wszelką wiedzę (por. Ef 3, 19).<br>
&nbsp;&nbsp;&nbsp; Głównym zadaniem, jakie Papież Jan XXIII powierzył&nbsp; 
sesjom soborowym, było lepsze ujęcie i przedstawienie cennego depozytu nauki 
chrześcijańskiej, by stała się ona bardziej przystępna dla wierzących w 
Chrystusa i dla wszystkich ludzi dobrej woli. Dlatego Sobór nie miał więc 
potępiać błędów epoki, ale w sposób jasny ukazać moc i piękno nauki wiary. 
"Dzięki światłu tego Soboru - mówił Papież - Kościół... jak ufamy, pomnoży swoje 
duchowe bogactwo i czerpiąc z niego nową energię, będzie mógł śmiało patrzeć w 
przyszłość. Musimy dziś poświęcić się ochoczo i bez lęku tak bardzo potrzebnemu 
w naszych czasach dziełu, idąc drogą, którą Kościół przemierza prawie od 
dwudziestu stuleci"
<a href="przypisy/przypisy-ap.htm#1" target="_self"><sup><font color="red"><b>1</b></font></sup></a>.<br>
&nbsp;&nbsp;&nbsp; Dzięki Bożej pomocy owocem czteroletnich obrad Ojców 
Soborowych stał się bogaty zbiór wypowiedzi doktrynalnych i zaleceń 
duszpasterskich, które ofiarowali oni całemu Kościołowi. Pasterze i wierni 
znajdują w nich wskazania dla owej "odnowy myślenia, działania, obyczajów i siły 
moralnej, radości i nadziei, która była celem samego Soboru"
<a href="przypisy/przypisy-ap.htm#2" target="_self"><sup><font color="red"><b>2</b></font></sup></a>.<br>
&nbsp;&nbsp;&nbsp; Także po zakończeniu obrad Sobór pozostał źródłem inspiracji 
dla życia kościelnego. W 1985 r. mogłem stwierdzić, że "dla mnie, który doznałem 
owej niezwykłej łaski uczestniczenia w Soborze i czynnego zaangażowania w jego 
przebiegu, Vaticanum II zawsze, a w sposób szczególny w latach pontyfikatu, 
stanowi stały punkt odniesienia dla wszystkich moich poczynań duszpasterskich, w 
świadomym wysiłku przekładania jego wskazań na język konkretnych i wiernych 
zastosowań na terenie każdego Kościoła lokalnego i całego Kościoła katolickiego. 
Wciąż należy do tego źródła powracać"
<a href="przypisy/przypisy-ap.htm#3" target="_self"><sup><font color="red"><b>3</b></font></sup></a>.<br>
&nbsp;&nbsp;&nbsp; W tym duchu 25 stycznia 1985 r., z okazji dwudziestej 
rocznicy zakończenia Soboru, zwołałem Nadzwyczajne Zgromadzenie Synodu Biskupów, 
którego celem było zwrócenie uwagi na dobrodziejstwa i duchowe owoce Soboru 
Watykańskiego II i pogłębienie jego nauki, tak aby można było wierniej głosić ją 
wszystkim wiernym, szerzyć jej znajomość i lepiej ją stosować.<br>
&nbsp;&nbsp;&nbsp; Przy tej okazji Ojcowie Synodalni stwierdzili: "Jest naszym 
prawie jednomyślnym życzeniem, by zostały opracowane katechizm lub kompendium 
całej nauki katolickiej w dziedzinie wiary i moralności, które stałyby się 
punktem odniesienia dla katechizmów lub kompendiów przygotowywanych w różnych 
regionach. Wykład nauki powinien być jednocześnie biblijny i liturgiczny, 
przedstawiający zdrową doktrynę i dostosowany do życia dzisiejszych chrześcijan"
<a href="przypisy/przypisy-ap.htm#4" target="_self"><sup><font color="red"><b>4</b></font></sup></a>. 
Po zakończeniu Synodu postanowiłem spełnić to życzenie, uznając, że będzie to 
"odpowiedzią na rzeczywistą potrzebę zarówno Kościoła powszechnego, jak 
Kościołów partykularnych"
<a href="przypisy/przypisy-ap.htm#5" target="_self"><sup><font color="red"><b>5</b></font></sup></a>.<br>
&nbsp;&nbsp;&nbsp; Z całego serca dziękujemy Bogu za to, że możemy dziś 
ofiarować całemu Kościołowi dzieło noszące tytuł "Katechizm Kościoła 
Katolickiego" i będące "tekstem odniesienia" dla katechezy odnowionej żywymi 
źródłami wiary! Podobnie jak odnowa liturgiczna oraz opracowanie nowego Kodeksu 
Prawa Kanonicznego i Kanonów Katolickich Kościołów Wschodnich, Katechizm 
przyczyni się w znacznym stopniu do odnowy całego życia kościelnego, której 
pragnął i którą zapoczątkował Sobór Watykański II.<br>
&nbsp;&nbsp;&nbsp; Katechizm Kościoła Katolickiego jest owocem bardzo szerokiej 
współpracy: dojrzewał w ciągu sześciu lat wytężonej pracy, prowadzonej z wielkim 
zapałem i w duchu uważnego wsłuchiwania się w różne opinie.<br>
&nbsp;&nbsp;&nbsp; W 1986 r. zleciłem Komisji złożonej z dwunastu kardynałów i 
biskupów z kard. Josephem Ratzingerem na czele przygotowanie projektu 
katechizmu, o jaki prosili Ojcowie Synodalni. Prace Komisji wspierał Komitet 
Redakcyjny, złożony z siedmiu biskupów diecezjalnych, specjalistów w dziedzinie 
teologii i katechezy.<br>
&nbsp;&nbsp;&nbsp; Komisja, która miała kierować pracami i czuwać nad ich 
przebiegiem, uważnie śledziła wszystkie etapy przygotowywania kolejnych 
dziewięciu redakcji tekstu. Z kolei zadaniem Komitetu Redakcyjnego było jego 
spisanie, naniesienie poprawek, jakich zażądała Komisja, i uwzględnienie uwag 
licznych teologów, badaczy chrześcijańskiej nauki, nauczycieli, a przede 
wszystkim biskupów całego świata, w celu udoskonalenia tekstu. W łonie Komitetu 
toczyły się owocne i wzbogacające dyskusje; w ten sposób ubogacono tekst oraz 
zapewniono Katechizmowi zwartość i jednolitość.<br>
&nbsp;&nbsp;&nbsp; Projekt stał się przedmiotem rozległych konsultacji, 
obejmujących biskupów katolickich, ich Konferencje Episkopatu lub synody, 
instytuty teologiczne i katechetyczne. Jako całość spotkał się z przychylnym 
przyjęciem ze strony biskupów. Można powiedzieć, że Katechizm jest owocem 
współpracy całego Episkopatu Kościoła katolickiego, który przyjmując 
wielkodusznie moje zaproszenie, zechciał wziąć na siebie część odpowiedzialności 
za dzieło dotyczące bezpośrednio życia Kościoła. Ta postawa budzi we mnie 
głęboką radość, ponieważ współbrzmienie tak wielu głosów wyznacza rzeczywiście 
pewną symfonię wiary. Ponadto opracowanie Katechizmu ukazuje kolegialną naturę 
Episkopatu; świadczy o katolickości Kościoła.<br>
&nbsp;&nbsp;&nbsp; Każdy katechizm powinien wiernie i w sposób uporządkowany 
przedstawiać nauczanie Pisma świętego, żywej Tradycji w Kościele i autentycznego 
Urzędu Nauczycielskiego, a także duchowe dziedzictwo Ojców, Doktorów i świętych 
Kościoła, by umożliwiać lepsze poznanie tajemnic chrześcijańskich i ożywiać 
wiarę Ludu Bożego. Musi brać pod uwagę wyjaśnienia nauki, które w ciągu dziejów 
Duch Święty wskazał Kościołowi. Konieczne jest także, by pomagał rozjaśniać 
światłem wiary nowe sytuacje i problemy, które w przeszłości nie zostały 
wyjaśnione.<br>
&nbsp;&nbsp;&nbsp; Katechizm zawiera zatem rzeczy nowe i stare (por. Mt 13, 52), 
ponieważ wiara pozostaje zawsze ta sama, a zarazem jest źródłem wciąż nowych 
świateł.<br>
&nbsp;&nbsp;&nbsp; Aby spełnić ten podwójny wymóg, Katechizm Kościoła 
Katolickiego z jednej strony przejmuje "dawny", tradycyjny układ, zastosowany 
już w Katechizmie Piusa V, ujmując treść w czterech częściach: Wyznanie wiary (<i>Credo</i>); 
liturgia święta ze szczególnym uwypukleniem sakramentów; zasady 
chrześcijańskiego postępowania wyłożone na podstawie przykazań; wreszcie 
modlitwa chrześcijańska. Zarazem jednak treść jest często ujęta w "nowy" sposób, 
by odpowiadać na pytania stawiane przez naszą epokę.<br>
&nbsp;&nbsp;&nbsp; Wszystkie cztery części są ze sobą wzajemnie powiązane: 
misterium chrześcijańskie jest przedmiotem wiary (część pierwsza); jest ono 
celebrowane i przekazywane przez czynności liturgiczne (część druga); jest 
obecne, by oświecać i umacniać dzieci Boże w ich działaniu (część trzecia); 
stanowi podstawę naszej modlitwy, której uprzywilejowaną formą jest "Ojcze 
nasz"; jest przedmiotem naszego błagania, uwielbienia i wstawiennictwa (część 
czwarta).<br>
&nbsp;&nbsp;&nbsp; Sama liturgia jest modlitwą; wyznanie wiary znajduje właściwe 
miejsce w sprawowaniu kultu. Łaska, owoc sakramentów, jest niezbędnym warunkiem 
chrześcijańskiego postępowania, który nie może być zastąpiony, podobnie jak 
udział w liturgii Kościoła wymaga wiary. Jeśli wiara nie przejawia się w 
działaniu, jest martwa (por. Jk 2, 14-16) i nie może przynieść owoców życia 
wiecznego.<br>
&nbsp;&nbsp;&nbsp; Czytając Katechizm Kościoła Katolickiego, można dostrzec 
przedziwną jedność Bożego misterium i Bożego zamysłu zbawienia, a także 
centralne miejsce Jezusa Chrystusa, Jednorodzonego Syna Bożego, który został 
posłany przez Ojca i za sprawą Ducha Świętego stał się człowiekiem w łonie 
Najświętszej Dziewicy Maryi, by być naszym Zbawicielem. Chrystus, który umarł i 
zmartwychwstał, jest zawsze obecny w swoim Kościele, zwłaszcza w sakramentach; 
jest prawdziwym źródłem wiary, wzorem chrześcijańskiego postępowania, 
Nauczycielem naszych modlitw.<br>
&nbsp;&nbsp;&nbsp; Katechizm Kościoła Katolickiego, który zatwierdziłem 25 
czerwca tego roku i którego publikację zarządzam dziś mocą mojej władzy 
apostolskiej, wykłada wiarę Kościoła i naukę katolicką, poświadczone przez Pismo 
święte, Tradycję apostolską i Urząd Nauczycielski Kościoła i w ich świetle 
rozumiane. Uznaję go za pewną normę nauczania wiary, jak również za pożyteczne i 
właściwe narzędzie służące komunii eklezjalnej. Oby przyczynił się do odnowy, do 
której Duch Święty wzywa nieustannie Kościół Boży, będący Ciałem Chrystusa, 
pielgrzymujący ku niegasnącej światłości Królestwa.<br>
&nbsp;&nbsp;&nbsp; Zatwierdzając Katechizm Kościoła Katolickiego i nakazując 
jego publikację, Następca Piotra spełnia swoją posługę wobec Świętego Kościoła 
Powszechnego i wszystkich Kościołów partykularnych, żyjących w pokoju i komunii 
ze Stolicą Apostolską w Rzymie; jest to posługa umacniania i utwierdzania wiary 
wszystkich uczniów Pana Jezusa (por. Łk 22, 32), a także zacieśniania więzów 
jedności w tej samej wierze apostolskiej.<br>
&nbsp;&nbsp;&nbsp; Proszę zatem pasterzy Kościoła oraz wiernych, aby przyjęli 
ten Katechizm w duchu jedności i gorliwie nim się posługiwali, wypełniając 
zadanie głoszenia wiary i wzywając do życia zgodnego z Ewangelią. Katechizm 
zostaje im przekazany, by służył jako pewny i autentyczny punkt odniesienia w 
nauczaniu doktryny katolickiej, a w sposób szczególny jako tekst wzorcowy dla 
katechizmów lokalnych. Zostaje także ofiarowany wszystkim wiernym, którzy pragną 
głębiej poznać niewyczerpane bogactwa zbawienia (por. Ef 3, 8). Ma też wspierać 
dążenia ekumeniczne, ożywiane świętym pragnieniem jedności wszystkich 
chrześcijan, przedstawiając dokładnie treść nauki katolickiej i ukazując jej 
harmonijną spójność. Wreszcie, Katechizm Kościoła Katolickiego zostaje 
ofiarowany każdemu człowiekowi żądającemu od nas uzasadnienia nadziei, która 
jest w nas (por. 1 P 3, 15), i pragnącemu poznać wiarę Kościoła katolickiego.<br>
&nbsp;&nbsp;&nbsp; Niniejszy Katechizm nie ma zastąpić katechizmów opracowanych 
w różnych miejscach, zatwierdzonych przez kompetentne władze kościelne, przez 
biskupów diecezjalnych i Konferencje Episkopatu, zwłaszcza jeśli uzyskały one 
aprobatę Stolicy Apostolskiej. Powinien raczej stać się zachętą i pomocą do 
opracowania nowych katechizmów lokalnych, przystosowanych do różnorakich 
środowisk i kultur, a jednocześnie zachowujących jedność wiary oraz o wierność 
nauce katolickiej.<br>
&nbsp;&nbsp;&nbsp; W ostatnich słowach niniejszej Konstytucji, przedstawiającej 
Katechizm Kościoła Katolickiego, proszę Najświętszą Dziewicę Maryję, Matkę 
Wcielonego Słowa i Matkę Kościoła, by w tym czasie, gdy Kościół jest wzywany do 
nowego wysiłku ewangelizacji, wspierała swoim możnym wstawiennictwem pracę 
katechetyczną całego Kościoła na wszystkich poziomach. Niech światło prawdziwej 
wiary wyzwoli ludzkość z niewiedzy i niewoli grzechu i doprowadzi ją do jedynej 
prawdziwej wolności (por. J 8, 32), to znaczy wolności życia w Jezusie 
Chrystusie pod przewodnictwem Ducha Świętego, tu, na ziemi, i do pełni 
błogosławionego oglądania Boga twarzą w twarz w Królestwie Niebieskim! (por. 1 
Kor 13, 12; 2 Kor 5, 6-8).</p>

<p align="justify">&nbsp;&nbsp;&nbsp; W dniu 11 października 1992 r., w 
trzydziestą rocznicę rozpoczęcia Soboru Powszechnego Watykańskiego II, w 
czternastym roku mego pontyfikatu.</p>

<p align="center"><i>/-/ Joannes Paulus ppII</i></p>
      <p>&nbsp;
    
    
  


</div>

</p></body><!-- Mirrored from www.katechizm.diecezja.elk.pl/kkkap.htm by HTTrack Website Copier/3.x [XR&CO'2007], Mon, 11 Jun 2007 10:53:19 GMT --></html>